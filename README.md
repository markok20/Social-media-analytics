# Social-media-analytics
Social media analytics
Kuinka tutkia asiakaskokemusta Twitter-viesteistä?

Asiakaskokemuksen mittaaminen on noussut keskeiseen asemaan monessa työyhteisössä. Miksi sen mittaaminen on sitten tärkeää? Erinomaisen asiakaskokemuksen nähdään vetävän myynnin ja kasvun mittareita ylöspäin. Ne kulkevat käsi kädessä.

Asiakaskokemuksen ydin on työyhteisön ja asiakkaan vuorovaikutuksessa. Asiakaskokemus käsittää mielikuvia ja tunteita, jotka syntyvät asiakkaalle kohtaamisista yhteisön edustajien, kanavien ja palveluiden kanssa. Hyvä asiakaskokemus tarkoittaa, että asiakaskokemus vastaa asiakkaan odotuksia tai jopa ylittää odotukset. Myönteinen asiakaskokemus pitää yllä asiakasuskollisuutta ja houkuttelee uusia asiakkaita.

Miten ja kuinka voidaan tutkia asiakaskokemusta asiakkaiden Twitter-viesteistä? Otin case-aineistoksi datan helmikuulta 2015. Data-aineisto sisälsi noin 15 000 tietoriviä. Aineistossa Twitter-viestien lähettäjinä olivat yhdysvaltalaisten lentoyhtiöiden asiakkaat, jotka päivittivät Twitteriin asiakaskokemustaan heti asiakaskohtaamisen jälkeen. Kuvassa on ryhmitelty vastaajaryhmät prosenttiosuuksin. Eniten aineistossa vastauksia oli siis United Airlinesilta ja vähiten Virgit Americalta.

Laajaa datajoukkoa kävin läpi sentimenttianalyysillä, joka kategorisoi tekstipohjaiset viestit eli tviitit sävyn mukaan. Sävy voi olla joko positiivinen, neutraali tai negatiivinen. Samalla viesteistä eriteltiin esiin nousevat teemat eli usein esiintyvät termit ja aiheet.

Tarkoituksena oli tarkastella myönteisiä ja kielteisiä kokemuksia sekä vertailla näitä tuloksia lentoyhtiöiden välillä. Tavoitteena oli selvittää, kuinka asiakkaat olivat reagoineet, tunteneet ja ajatelleet asiakaskokemuksesta Twitterissä heti kohtaamisen jälkeen? Siksi viesteistä oli nostettu esiin syyt muun muassa kielteiselle asiakaskokemukselle.

Datassa oli edustettuna kuusi suurta yhdysvaltalaista lentoyhtiötä. Sentimenttianalyysin tulosten mukaan kaksi kolmesta tviitistä oli sävyltään kielteinen ja joka viides neutraali. Vain 15 prosenttia tviiteistä oli myönteisiä. Nämä vastausryhmät on eritelty kuvassa prosenttiosuuksin.

Suurin selittävä syy kielteiselle asiakaskokemukselle oli tietty asiakaspalveluun liittynyt tilanne. Toiseksi yleisin syy oli lennon myöhästyminen. Kolmanneksi yleisin syy oli se, että vastaaja ei kyennyt kertomaan tarkkaa syytä kielteiselle asiakaskokemukselle. Neljänneksi yleisin syy oli peruuntunut lento ja viidenneksi kadonneet matkatavarat lennon aikana. Nämä kielteiset syyt on ryhmitelty prosenttiosuuksin.

Twitter-aineiston data-analytiikka tarjoaa mahdollisuudet tarkemmallekin ristiintaulukoinnille. Eli datan pohjalta voidaan rankata lentoyhtiöt paremmuusjärjestykseen ja tarkastella aiheittain lentoyhtiöiden paremmuutta.

Tämän sentimenttianalyysin tuloksena voidaan muun muassa perustella sitä, että lentoyhtiöt parantaisivat asiakaskokemustaan, jos ne panostaisivat lentojen täsmällisyyteen ja nopeaan asiakasvuoropuheluun, kun asiakkaiden matkatavarat katoavat. Erinomainen asiakaskokemus palvelualalla vaatii saumattomuutta: hyvää asiakaspalvelua aina tiedon etsimisestä ja lippujen ostamisesta alkaen, matkan aikana ja aina siihen saakka, kun saavutaan lennolla määränpäähän.
